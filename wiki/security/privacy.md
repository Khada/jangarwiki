# Аюулгүй байдлын тухай зөвлөмжүүд #

Энд хувийн нууцлалаа хамгаалахад чиглэсэн
өдөр тутамдаа санаж үйлдэх зүйлсийг
тэмдэглэнэ.


## Энэ бол таны сонголт ##

Юуны өмнө хувийн нууцлал танаас шалтгаална
гэдгийг сана. Ямар ч нууцлалын сайн програм
байгаад та мэдээллээ хамаагүй газар тараагаад
явбал хэрэг байхгүй. Тиймээс хаана юу ярьж,
бичиж байгаагаа анзаарч байгтун.


## Хувийн нууцлал бол хаалга биш, түлхүүр юм ##

Гэрийн хаалгаа хаачихлаа гээд танихгүй хүн
орохгүй гэх баталгаагүй. Хаалгаа ямар цоожоор
цоожилдог билээ, өглөө гарахдаа хаалгаа цоожилсон
бил үү, түлхүүрээ гээчихвэл цоожоо солиулах ёстой
хэмээн бодохын адилаар хувийн нууцлалыг
байнга санаж, өдөр тутмын хэвшил болгох ёстой юм.


## Хувийн тооцоолуур болон бусад төхөөрөмж дээр ##

### Өгөгдлөө нууцла ###

Зөөврийн тооцоолуур ч бай, [[android-encryption|гар утас ч бай]],
мэдээллээ гуравдагч этгээдэд алдахгүйн тулд
нууцлан цоожилж байх нь зөв юм.

Үүний сацуу бусад дискэн дээрх эмзэг мэдээллийг Truecrypt гэх мэт
програм ашиглан нууцлах нь зүйтэй.

### Вэбкамаа халхал ###

Вэбкамаа хэрэглээгүй үедээ дуран дээр нь цулгай наалт
нааж халхалж занш. Таны хэрэглэж буй тооцоолуур
вирустээд эсвэл хакдуулаад хэн нэгэн этгээд
нууцаар харж буй, зураг авч буй ч юм бил үү?

### Дууны оролтоо унтраа ###

Микрофон мөн л дээрхийн адил тагнуулын хэрэгсэл болж
хувирах эрсдэлтэй.

### Дэлгэцээ түгж ###

Тооцоолуураа түр хугацаанд орхиж явахдаа
дэлгэцийг цоожлох буюу цоожлоод унтрааж бай

### Байрлалаа нуу ###

Хаана байгаагаа зарлаад явах хэрэг байна уу?
Гэмт этгээдэд боломж бүү олго. Тооцоолуур, гар утасныхаа
байршил тогтоогчийг унтрааж занш.

### Тооцоолуураа цоожил ###

Зөөврийн тооцоолууртаа Kensington Lock ашиглах нь
олон нийтийн газар хулгайд алдах магадлалыг бууруулна.


## Вэбийн орчинд ##

* Вэбийн урсгалаа Тоор мэтийн үйлчилгээгээр дамжуулах
  буюу Тоор вэб хөтчийг ашигла
* Вэб хөтөчдөө эдгээр өргөтгөлийг суулган ашигла:
  * HTTPS everywhere
  * AdBlock
  * ...
* Ихэнх вэбсайтууд үйлчилгээ өгөхийн тулд бүртгүүлэхийг
  шаарддаг. Бүртгүүлэхэд и-мэйл хаяг шаардана. Вэбсайт
  болгонд хувийн шуудангийн хаягаа бүртгүүлээд байх нь
  нэгдүгээрт спамыг даллана, хоёрт, өөрийгөө хаана явааг
  зарлаж буйтай адил. Тиймээс онцын чухал вэбсайт биш бол
  түр зуурын и-мэйл хаяг ашигла. Жишээ нь, дараах
  вэбсайтуудаас түр зуурын хаяг авч болно:
  * http://mailinator.com/
  * http://www.dispostable.com/
  * http://10minutemail.com/
  Зарим вэбсайт мөн утсаар бүртгэл идэвхижүүлэхийг шаарддаг.
  Энэ тохиолдолд мөн нэг удаагийн мэссэжний үйлчилгээ ашиглах
  хэрэгтэй.
* Дээрхийн адил, аливаа вэбсайтанд хувийн мэдээллээ өгөхийн
  өмнө бодох хэрэгтэй. Миний төрсөн өдөр, утасны дугаар, гэрийн
  хаягийг бүртгэж яах гэж байгаа юм бэ? гэх мэтээр өөрөөсөө асуу.
  Нэг бүртгэсэн мэдээлэл тухайн газар "мөнхөд" хадгалагдана
  гэдгийг санагтун.

Интернэт кафед
--------------

Олон нийтийн интернэт кафед аль болох үйлчлүүлэхгүй байх хэрэгтэй.
Учир нь тухайн газрын тооцоолуур вирустсэн эсвэл хорон этгээд
тагнах програм суулгасан байх магадлалтай, тэдгээрийг тэр бүр
шалгаад байх боломжгүй учраас тооцоолуурыг ашиглан интернэтэд
ороход эрсдэлтэй юм.

Хэрвээ интернэт кафед үйлчлүүлэх онцгой шаардлага гарсан бол
вэбхөтөчийн мэдээлэл хадгалдаггүй горимыг ашиглах ба
дараа нь ашигласан үйлчилгээнийхээ нэвтрэх нууц үгийг солих
хэрэгтэй.

Нууц үгийн тухай
----------------

* Вэб хуудас, үйлчилгээнд бүртгүүлэхдээ нууц үг
  давтан ашиглаж болохгүй
* Нууц үг урт байх тусмаа сайн. Нууц үгийн уртын доод хэмжээг
  хол давуулж сонго. Жишээ нь багадаа 8 тэмдэгтийн урттай гэсэн бол
  16 тэмдэгтийн урттай байхад давгүй.
* Толь бичигт, ялангуяа англи хэлний толь бичигт орсон
  үг сонгохоос зайлсхий.
* Олон нууц үгийг санаж байхад бэрх учраас
  [[passwd-store|нууц үг хадгалагч програм]] ашигла
* Нууц үгээ цаасан дээр тэмдэглэж, хүнд хэлж болохгүй,
  тэгсэн бол тухай бүрт сольж бай


Уншлага
-------

Энэ сэдвээр дэлгэрүүлэн уншиж судлах эх сурвалжууд:

* https://www.encrypteverything.ca/
* https://ssd.eff.org/
